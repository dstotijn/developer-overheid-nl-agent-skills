# Richtlijn: Onboarding developers

Als je als nieuwe developer start op een project en/of in een team is er veel
nieuwe informatie te leren. Een gestructureerde onboarding zorgt ervoor dat je
die informatie gedoseerd krijgt aangeboden zodat je niet overvoerd raakt met
nieuwe informatie maar wel de informatie op het juiste moment krijgt aangeboden.

De onboarding bestaat uit een combinatie van activiteiten en zelfstudie. Een
onboarding guide verwijst de nieuwe developer op het juiste moment naar de
juiste informatie.

## Rationale: Waarom onboarding van developers?

Elke organisatie, project en team heeft technische en organisatorische zaken die
een nieuwe developer zich eigen moet maken. Een stapsgewijze introductie van
deze technische en organisatorische zaken zorgt ervoor dat een nieuwe developer
snel aan de slag kan en tijdig vertrouwd raakt met wat nodig is om bij te
dragen. En het zorgt ervoor dat niet elke developer en elk team opnieuw het wiel
hoeft uit te vinden.

Door op hoofdlijnen op te schrijven waar een nieuwe developer de informatie kan
vinden die nodig is voor het werk zorg je dat belangrijke zaken niet vergeten
worden én is het onderhoud van de onboarding informatie niet veel werk.

## Doelgroep: Wie zijn er betrokken bij de onboarding van developers?

Uiteraard doorlopen nieuwe developers het onboarding proces. Eén of meer
developers onderhouden het onboarding proces en de onboarding guide.

## Implementatie: Hoe implementeer je het onboarden van developers?

### Wijs elke nieuwe developer een buddy toe

Iedere nieuwe developer krijgt een buddy toegewezen die de developer wegwijs
maakt in de organisatie en vragen van de nieuwe developer kan beantwoorden.

### Organiseer onboarding sessies

Organiseer de onboarding sessies. Stel een agenda op voor de sessies met de te
behandelen onderwerpen en zorg dat de begeleiders van de onboarding sessies zijn
opgeleid. Afhankelijk van hoe vaak er nieuwe developers starten, plan je de
onboarding sessies periodiek of naar gelang er developers instromen.

### Maak een onboarding guide

#### Verzamel

Verzamel in een brainstorm-sessie alles wat developers denken, weten en vinden
dat een nieuwkomer zou moeten hebben, kunnen en weten. Schrijf dit puntsgewijs
op.

Enkele voor de hand liggende dingen, in willekeurige volgorde:

- toegangspas krijgen
- accounts krijgen
- wachtwoorden en 2FA instellen
- tooling installeren en configureren
- vertrouwd raken met organisatie en gebouw
- vertrouwd raken met projectomgeving
- afspraken over werkwijze, zoals beveiligingsafspraken, peer reviews,
  repository policy en gehanteerde standaarden
- verwijzingen naar nuttige informatie, zoals:
  - missie en visie van de organisatie
  - organogram
  - smoelenboek
  - veelgebruikte afkortingen
  - veelgebruikte websites/URLs
  - templates
  - softwaredocumentatie zoals projectstartarchitectuur, functionele en
    niet-functionele eisen, softwarearchitectuur, testaanpak, enzovoort

#### Prioriteer

Bepaal van de verzamelde punten wanneer dit nodig is:

- eerste dag
- eerste week
- eerste maand

Denk over de dosering, zodat de nieuwkomer niet verdrinkt in de informatie.

#### Documenteer

Beschrijf kort en bondig wat de punten inhouden. Houd het praktisch. Schrijf
niet de informatie zelf op, maar verwijs zoveel mogelijk naar bestaande
informatie.

#### Gebruik

Zorg ervoor dat elk nieuw teamlid de onboarding aan de hand van de onboarding
guide doorloopt.

#### Verbeter

Vraag elk nieuw teamlid naar de ervaring met de onboarding. Wat ging goed? Wat
kan beter? Was het duidelijk? Klopte de informatie? Kijk in de loop van de
eerste week terug op de eerste dag, in de loop van de eerste maand op de eerste
week.

Pas het onboarding document aan. Vraag eventueel het nieuwe teamlid hieraan bij
te dragen.

### Methoden en technieken

Geen bekend.

### Tools

#### Templates

ICTU heeft in haar
["Kwaliteitsaanpak Softwareontwikkeling"](https://ictu.github.io/Kwaliteitsaanpak/)
verschillende templates, waaronder een Word-template voor een inwerkplan voor
kwaliteitsmanagers.

### Gerelateerde richtlijnen

- Developers nemen kennis van de
  [repository policy](../open-source/richtlijn-repository-policy.md) van je
  organisatie en/of team.

### Succescriteria

Wanneer voldoe je aan deze richtlijn?

- Je wijst nieuwe developers een buddy toe
- Nieuwe developers volgen kort na start een onboarding sessie
- Je hebt een onboarding guide voor nieuwe developers
- Nieuwe developers gebruiken de onboarding guide

Wanneer ben je echt goed bezig?

- Je gebruikt de ervaringen van nieuwe developers om de onboarding guide te
  verbeteren

## Wanneer is deze richtlijn van toepassing?

Deze richtlijn is van toepassing op het starten van nieuwe developers.

## Bronnen

### Wetten

Geen bekend.

### Beleid

- De [BIO](https://www.bio-overheid.nl) schrijft voor dat alle nieuwe
  medewerkers binnen een bepaalde periode na aanvang een security awareness
  sessie volgen.

### Standaarden

Geen bekend.

### Communities

- Geen bekend

### Literatuur

- Geen bekend.

### Bronnen op developer.overheid.nl

- [README.md](https://developer.overheid.nl/kennisbank/open-source/standaarden/readme-md)
- [CODE_OF_CONDUCT.md](https://developer.overheid.nl/kennisbank/open-source/standaarden/code-of-conduct-md)
- [CONTRIBUTING.md](https://developer.overheid.nl/kennisbank/open-source/standaarden/contributing-md)