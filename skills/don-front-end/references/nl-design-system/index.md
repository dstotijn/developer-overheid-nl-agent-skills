# NL Design System

> **NL Design System is een project dat specialisten van verschillende
> overheidsorganisaties laat samenwerken aan concrete oplossingen voor websites
> en applicaties. Denk bijvoorbeeld aan code, ontwerp en richtlijnen.**

**[Direct naar NL Design System](https://nldesignsystem.nl/)**

Binnen de overheid is digitale dienstverlening de standaard geworden. Dit
betekent dat veel organisaties zelf een website of webapplicatie moeten bouwen
om hun diensten aan te bieden. Om dubbel werk te voorkomen is de NL design
system community opgericht. Hiermee kunnen publieke organisaties samenwerken aan
herbruikbare componenten en sneller eigen design systemen opzetten die voldoen
aan toegankelijkheidseisen.

Door organisatie-overstijgend samen te werken en de krachten te bundelen is het
mogelijk om web-componenten te bouwen die **consistenter**,
**gebruiksvriendelijker** en **toegankelijker** zijn.

Toch is NL Design System meer dan een manier om een organisatiebrede
component-library aan te leggen. Het bestaat namelijk uit de volgende
onderdelen:

- **Richtlijnen** voor hoe je de beste digitale diensten maakt, zoals voor het
  [maken van formulieren](https://nldesignsystem.nl/richtlijnen/formulieren/).
- **Design kit** voor grafisch vormgevers en UX-ontwerpers.
- **Componentenbibliotheek** voor ontwikkelaars.
- Gedeelde **inzichten** over **toegankelijkheid**, opgenomen in die richtlijnen
  en in documentatie voor componenten.
- Een methode om je **huisstijl** **toe te passen** op onze componenten
  ([design tokens](https://nldesignsystem.nl/handboek/design-tokens)).
- Technische **infrastructuur** om werk efficiënt te testen, te delen en **uit
  te rollen** (zoals een voorbeeldrepository met Storybook en visuele
  regressietests).
- **Stijlgids** om de huisstijl van je organisatie consistent te gebruiken.

Al deze onderdelen hebben dit gedeelde doel: makkelijk consistente,
toegankelijke en gebruiksvriendelijke websites en applicaties maken.

## NL Design System en het Estafettemodel

Het [NL Design System](https://nldesignsystem.nl/) is een **framework** waarmee
organisaties hun eigen design system kunnen bouwen. Het belangrijkste voordeel
is dat componenten die zijn gebouwd met dit framework eenvoudig kunnen worden
uitgewisseld tussen verschillende design systems. Door middel van design tokens
worden white-label componenten voorzien van een eigen huisstijl, waardoor
dezelfde componentcode herbruikbaar is voor meerdere organisaties.

Het Estafettemodel staat centraal in NL Design System: teams ontwikkelen
componenten die anderen kunnen hergebruiken en verbeteren. Door samen te werken
aan herbruikbare componenten maken we het mogelijk om over organisatiegrenzen
heen consistentie en kwaliteit te bereiken en standaarden te creëren.

Als je zelf een publieke organisatie bent, en je wilt een design systeem
opzetten is dit waar je wilt beginnen.

## Van lokaal en specifiek naar centrale hoogwaardige componenten

Het implementeren van het NL Design System vergt wel enige inspanning van jou en
je organisatie, maar levert uiteindelijk veel op. De tijd die je als developer
voorheen besteedde aan het aanpassen of bouwen van specifieke
front-end-oplossingen, kun je nu investeren in het verbeteren van centrale
componenten. Alle verbeteringen die je aanbrengt, komen ten goede aan de hele
organisatie, waardoor iedereen profiteert van jouw bijdragen.

### Extra tijd inplannen

Wat natuurlijk wel vereist is, is dat er binnen jouw project extra tijd wordt
vrijgemaakt voor de werkzaamheden die komen kijken bij het opzetten van alle
tooling.

## Aan de slag

Om NL Design System te gebruiken, dien je eerst een eigen thema voor jouw
organisatie te ontwikkelen. Een thema bestaat uit design tokens die de basis
vormen van jouw huisstijl: denk aan kleuren en typografie.

### Theme example repository

Je kunt makkelijk beginnen met het bouwen van een eigen thema op basis van de
[example template op Github](https://github.com/nl-design-system/example). Deze
repository bevat al direct:

- Twee example components
- Een opzet met Storybook (componenten-catalogus)

**[Example Repo van NL Design System »](https://github.com/nl-design-system/example)**

## Aan de slag met components zonder theme?

Als developer vraag je je natuurlijk direct af, kan ik ook gebruik maken van NL
Design System zonder dat ik een thema hoeft te bouwen voor mijn organisatie? Het
antwoord is; op zich kan dat. Je moet alleen wel toestemming vragen aan de maker
van het thema. Een voorbeeld is het
[auteursrecht](https://nl-design-system.github.io/utrecht/storybook/?path=/docs/utrecht-toestemming-voor-gebruik--docs)
van het Design System van gemeente Utrecht.

## Rijkshuisstijl Community

De [Rijkshuisstijl Community](https://rijkshuisstijl.community/) is een
opensource community die een **concrete implementatie** van de Rijkshuisstijl
heeft ontwikkeld als design system componenten. Een van de vele design systemen
die is aangesloten bij het NL Design System framework.

**Het verschil:** Waar NL Design System het framework is om een design system te
bouwen, biedt Rijkshuisstijl Community direct bruikbare componenten die al zijn
vormgegeven volgens de Rijkshuisstijl. Dit maakt het eenvoudiger om snel aan de
slag te gaan met projecten die de Rijkshuisstijl moeten volgen.

Als je zelf geen design system wilt opzetten, maar snel wilt bouwen met
componenten die voldoen aan de Rijkshuisstijl, dan is dit de plek om te
beginnen.

## Levende voorbeelden

Een aantal goede voorbeelden van NL Design System implementaties en communities
zijn:

- [Storybook Rijkshuisstijl](https://rijkshuisstijl-community.vercel.app/?path=/docs/rhc-radio--docs)
- [Storybook gemeente Utrecht](https://nl-design-system.github.io/utrecht/storybook/?path=/docs/css_css-alert-dialog--docs)
- [Storybook gemeente Den Haag](https://nl-design-system.github.io/denhaag/?path=/docs/react-cards-case-card--docs)

## Links

- [Introductie NL Design System](https://nldesignsystem.nl/handboek/introductie/)  
- [Over NL Design System](https://nldesignsystem.nl/project/over-nl-design-system/)  
- [Website NL Design System](https://nldesignsystem.nl)

### Op de hoogte blijven

- Praat mee op [Slack van Code for NL](https://praatmee.codefor.nl) in het
  kanaal #nl-design-system. hier vind je ook de Rijkshuisstijl Community
  developers.
- Bezoek de tweewekelijkse NL Design System Heartbeat meetings
- Sluit je aan bij de
  [Rijkshuisstijl Community op GitHub](https://github.com/Rijkshuisstijl)
- Sluit aan bij de wekelijkse
  [developers meeting van de Rijkshuisstijl Community](https://nldesignsystem.nl/events/developer-open-hour/overzicht/)
- Schrijf je in voor de nieuwsbrief via
  [Gebruiker Centraal](https://www.gebruikercentraal.nl/)