# Logboek Dataverwerkingen

Elke dag verwerken overheden enorme hoeveelheden gegevens van miljoenen burgers, bedrijven en andere partijen.
Hoe leg je vast wat er met die gegevens gebeurt, op een manier die helder, betrouwbaar en uniform is?
En hoe weten bijvoorbeeld burgers en bedrijven wat er met hun gegevens is gebeurd, waar over deze dataverwerkingen wij als overheid verantwoording voor moeten afleggen?

Daar komt de standaard [Logboek Dataverwerkingen (LDV)](https://logius-standaarden.github.io/logboek-dataverwerkingen/) om de hoek kijken.
Deze standaard, beheerd en doorontwikkeld door Logius in samenwerking met het ministerie van Binnenlandse Zaken, maakt het mogelijk om dataverwerkingen gestandaardiseerd te registreren en aan elkaar te koppelen.
Zo ontstaat er een compleet beeld van de gegevensketen over meerdere organisaties heen.

In plaats van een nieuw ICT-systeem te bouwen, biedt de standaard een methode om metadata over dataverwerkingen vast te leggen.
Metadata kan worden gerelateerd over organisaties heen, zodat er een totaalbeeld binnen een keten kan worden gevormd.
Dit zorgt ervoor dat verschillende systemen (ongeacht leverancier, proces of organisatie) gestandaardiseerd en interoperabel loggen.
De standaard helpt niet alleen bij transparantie, maar ook bij praktische toepassingen, zoals:

* Inzicht geven in welke gegevens zijn gebruikt voor beleidsbeslissingen, zoals computersimulaties of geografische analyses.
* Het opsporen en oplossen van problemen, zoals identiteitsfraude, door dataverwerkingen over organisaties heen te volgen.
* Het vergroten van inzicht in verwerkte burgergegevens of bedrijfsgegevens en het terugkoppelen hiervan aan de desbetreffende burger of bedrijf.

## Hoe werkt de standaard?

Om de flexibiliteit, interoperabiliteit en toepasbaarheid van de standaard te optimaliseren, is de standaard opgebouwd uit een core en extensies:

* De core (kern) beschrijft de basisfunctionaliteit voor het vastleggen van een dataverwerking en het relateren van logbestanden tussen systemen en organisaties.
* Extensies bieden aanvullende functionaliteit of specifieke toepassingsmogelijkheden, bijvoorbeeld voor specifieke domeinen zoals gezondheidszorg en onderwijs, of voor het verwerken van (geo)objectinformatie en inzagemogelijkheden.
Dit is nodig als organisaties te maken hebben met sector specifieke eisen of wet en regelgeving.

De standaard wordt inhoudelijk zo neutraal mogelijk ontwikkeld. Dit betekent dat de standaard een algemeen mechanisme biedt voor het vastleggen van (meta)gegevens in een logbestand als er een dataverwerking plaatsvindt. Hierdoor kan de vastgelegde informatie voor diverse doeleinden worden ingezet.

## Documenten

De standaard bestaat uit de volgende openbare documenten, die iedereen kan inzien en waarop feedback welkom is:

* De Normatieve Standaard (core): De kernprincipes en regels van de standaard.
* De Algemene Inleiding: Een uitleg van de standaard en relevante achtergrondinformatie.
* Het Juridisch Beleidskader: De wettelijke en beleidsmatige basis van de standaard.
* Richtlijnen voor het schrijven van extensies: Uitleg over hoe extensies op de standaard kunnen worden ontwikkeld.
* Beschrijving van de extensie voor (geo)objectdata: Specificaties voor het verwerken van objectdata, zoals geografische informatie.

Deze documenten zijn te vinden via [Github](https://github.com/Logius-standaarden/logboek-dataverwerkingen?tab=readme-ov-file#overzicht).

## Meer informatie of vragen?

Deze standaard draagt bij aan een betrouwbare en transparante overheid.
Wil je op de hoogte blijven van de laatste ontwikkelingen, bijdragen aan de standaard of heb je vragen?
Neem dan contact op met Logius via api@logius.nl.